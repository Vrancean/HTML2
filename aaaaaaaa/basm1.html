<!DOCTYPE html> 
<html> 
	<head> <title>"BUNICUL" de Barbu Stefanescu Delavracea</title> </head> 
<body>
<style> 
a { color: #f00000; } 
a:visited { color: #000000; } 
a:hover { color: #0000e0; } 
</style>
	<h4>"BUNICUL" de Barbu Stefanescu Delavracea</h4>
    Se scutură din salcâmi o ploaie de miresme.<br>
    Bunicul stă pe prispă. Se gândește. La ce se gândește? La nimic. Înnumără florile care cad. Se uită-n fundul grădinii. Se scarpină-n cap. Iar înnumără florile scuturate de adiere.<br>
    Pletele lui albe și crețe parcă sunt niște ciorchini de flori albe; sprincenele, mustățile, barba… peste toate au nins anii mulți și grei.<br>
    Numai ochii bunicului au rămas ca odinioară: blânzi și mângâietori.<br>
    Cine trânti poarta?<br>
    – Credeam că s-a umflat vântul… o, bată-vă norocul, cocoșeii moșului!<br>
    Un băietan ș-o fetiță, roșii și bucălai, sărutară mânele lui „tata-moșu”.<br>
    – Tată-moșule, zise fetița, de ce zboară păsările?<br>
    – Fincă au aripi, răspunse bătrânul sorbind-o din ochi.<br>
    – Poi, rațele n-au aripi? de ce nu zboară?<br>
    – Zboară, zise băiatul, dar pe jos.<br>
    Bătrânul coprinse într-o mână pe fată și în cealaltă pe băiat.<br>
    – O, voinicii moșului!…<br>
    Și zâmbi pe sub mustăți, și-i privi cu atâta dragoste, că ochii lui era numai lumină și binecuvântare.<br>
    – Tată-moșule, da’ cocorii un’ se duc când se duc?<br>
    – În țara cocorilor.<br>
    – În țara cocorilor?<br>
    – Da.<br>
    – Dar rândunelile un’ se duc când se duc?<br>
    – În țara rândunelilor.<br>
    – În țara rândunelilor?<br>
    – Da.<br>
    – Tată-moșule, aș vrea să-mi crească și mie aripi și să zbor sus de tot, până în slava cerului, zise băiatul netezindu-i barba.<br>
    – Dacă ți-o crește ție aripi, zise fata, mie să-mi prinzi o presură și un sticlete.<br>
    – Da… hâ… hâ… poi ce fel… și mie?<br>
    Fata se întristă.<br>
    Bătrânul o mângâie și zise băiatului:<br>
    – Bine, să prinzi și pentru tine, să prinzi și pentru ea.<br>
    – Ție două și mie două… nu e-așa, tată-moșule?<br>
    – Firește, ție două, lui două și mie una.<br>
    – Vrei și tu, tată-moșule? întrebă băiatul cu mândrie.<br>
    – Cum de nu?! Mie un scatiu.<br>
    Ce fericiți sunt!<br>
    Băiatul încălecă pe un genuchi și fata pe altul. Bunicul îi joacă. Copiii bat în palme. Bunicul le cântă „Măi cazace, căzăcele, ce cați noaptea prin argele”…<br>
    O femeie uscățivă intră pe poartă cu două doniți de apă. Copiii tăcură din râs și bunicul din cântec.<br>
    E muma lor și fata lui.<br>
    Cum îl văzu, începu:<br>
    – I… tată, și d-ta… iar îi răzgâi… o să ți să suie în cap…<br>
    Bunicul ridică mâna în sus, aducând deștele ca un preot care binecuvintează, și zise prelung:<br>
    – Lăsați pe copii să vie la mine!<br>
    – Biiine, tată, biiine… dar știi… o, bată-i focul de copii!…<br>
    Femeia intră în casă.<br>
    – Să-i bată norocul și sănătatea, șopti moșul ca și cum ar fi mustrat pe cineva, și sărută în creștetul capului și pe unul, și pe altul.<br>
    Și iar începu râsul, și jocul, și cântecul.<br>
    Se osteni bunicul. Stătu din joc. Copiii începură să-l mângâie.<br>
    Din vorbă în vorbă, copiii se făcură stăpâni pe obrajii bunicului.<br>
    – Partea asta este a mea.<br>
    – Și partea asta, a mea!<br>
    – Mustața asta este a mea.<br>
    – Și asta, a mea!<br>
    La barbă se-ncurcară. Bunicul îi împăcă, zicându-le:<br>
    – Pe din două.<br>
    Și copiii o și dăspicară, cam repede, că bătrânul strânse din ochi.<br>
    – Jumătate mie.<br>
    – Și jumătate mie.<br>
    Și după ce o împărțiră frățește, începu lauda.<br>
    Băiatul:<br>
    – Mustața mea e mai lungă.<br>
    Fata:<br>
    – Ba a mea e mai lungă!<br>
    Și băiatul întinse d-o mustață și fata de alta, ba a lui, ba a ei să fie mai lungă.<br>
    Pe bunic îl trecură lacrâmile, dar tăcu și-i împăcă zicându-le:<br>
    – Amândouă sunt dopotrivă.<br>
    – Ș-a mea, ș-a ei!<br>
    – Ș-a mea, ș-a lui!<br>
    La obraji cearta se aprinse mai tare.<br>
    – Partea mea e mai frumoasă.<br>
    – Ba a mea, că e mai albă!<br>
    Bunicul zâmbi.<br>
    – Ba a mea, că e mai caldă!<br>
    – Ba a mea, că e mai dulce!<br>
    – Ba a mea, că nu e ca a ta!<br>
    – Ba a mea, că are un ochi mai verde!<br>
    – Ba a mea, că are un ochi și mai verde!<br>
    Bunicul abia se ținea de râs.<br>
    – Ba a mea!<br>
    – Ba a mea!<br>
    Și băiatul, înfuriindu-se, trase o palmă în partea fetei.<br>
    Fata țipă, sări de pe genuchiul bătrânului, se repezi și trase o palmă în partea băiatului.<br>
    Băiatul, cu lacrâmile în ochi, sărută partea lui, și fata, suspinând pe a ei.<br>
    Mama lor ieși pe ușe și întrebă restit:<br>
    – Ce e asta, vermi neadormiți!<br>
    Obrajii bunicului erau roșii și calzi. Și surâzând fericit, răspunse fie-sei:<br>
    – Lăsați pe copii să vie la mine!<br>
    <br>
    <br>
    <br>
    <br>
    <br>
	<a href='4_basme.html' title='Pagina Principală'> Pagina Principală </a><br>
    <a href='basm2.html' title='ALEODOR ÎMPĂRAT'> "ALEODOR ÎMPĂRAT" de Petre Ispirescu </a><br>
    <a href='basm3.html' title='Împăratul cel Bătrân și mărul cu poame fermecate'> "Împăratul cel Bătrân și mărul cu poame fermecate" de Petre Crăciun </a><br>
    <a href='basm4.html' title='Punguța cu doi bani'> "Punguța cu doi bani" de Ion Creangă </a><br>

</body> 
</html>